# code-philosophy

Mijn filosofie is dat code een levend organisme is. Niet door het mechanisme van het programma (althans nog niet), maar door de noden van de gebruikers en ontwikkelaars die het leven inblazen.

Als mens zijn we immers, net als elk levend wezen, voortdurend op zoek naar nieuwe gebieden om ons naar uit te breiden. Telkens wij iets bereiken, zien we dat slechts als uitvalsbasis voor nieuwe verwezenlijkingen.

Wat ons echter onderscheidt van andere organismen is dat onze uitbreidingsdrang zich niet enkel op materiële, maar ook op technische en misschien zelfs in de eerste plaats op ideële gebieden richt. Elke nieuwe technologie begint immers bij het idee. Nu is het ontstaan van computers en computernetwerken precies het zich materialiseren van ideeën tot binaire elektrische signalen op nanoscopische schaal, een hoogtepunt van onze unieke uitvindingsdrang.

Ideeën geven echter niet enkel oorsprong aan menselijke activiteit, ze begeleiden deze ook en vormen er vervolgens de neerslag van in de vorm van geschiedenis. Daarom biedt het instrument van de computer aan elk bedrijf niet enkel ondersteuning van de klassieke activiteiten, maar ook uitzicht op veelvuldige nieuwe horizonten om de bedrijvigheid naar uit te breiden.

Anderzijds krijgt de computer zelf in ruil hiervoor een dynamische en uiterst selectieve omgeving, waar dagelijks een immense diversiteit aan hardware en software zich dringt om de noden van klanten te voldoen, en nieuwe noden in te voeren. Hieraan ontleent de computer zijn organische kenmerken. Voortdurende mutaties en selecties leiden tot groei, uitbreiding, maar ook tot veroudering en achteruitgang.

Code kan het zich niet veroorloven niet te groeien, en niet voorzien te zijn op uitbreiding en het afstoten van het verouderde. Onderhoud is enkel een evenwicht tussen groei en achteruitgang. De code die blijft stilstaan is precies de code die enkel achteruitgaat. De code daarentegen die in staat is om te groeien, is dat enkel omdat ze meer groeit dan achteruitgaat. Achteruitgang is een niet te reduceren feit van de levenscyclus van een fragment code.

Het ontstaan van paradigmas als die van het object-georiënteerd programmeren, en diens beroemde principes van solide code, alsook praktijken als continue integratie en levering, zijn vanuit dit oogpunt makkelijk te begrijpen.

Een codefragment wordt herleid tot een cel met atomische verantwoordelijkheid, abstract gekoppeld aan naburige fragmenten in een structuur die naar believen herschikt kan worden, waaruit het naar believen kan worden losgekoppeld en vervangen. Dit leent zich ook tot het decomposeren van functionaliteit tot atomische taken die asynchroon gedreven door kritische gebeurtenissen verdeeld kunnen worden over abstracte eenheden van executie.

De ontwikkelaar zelf is een eenheid van executie, en de atomische refactorings en features die hij levert zijn even zovele cellen die af- en aanvloeien van het organisme van de applicatie terwijl die onverhinderd haar klanten van dienst is. Anderzijds koppelen de ervaringen en wisselende noden van de klant zich als kritische gebeurtenissen terug naar de ontwikkelaar.
